---
title: >-
  “Insegnare la cittadinanza europea”: il nuovo progetto di BETA Italia nelle
  scuole
date: 2017-11-09T19:42:31.743Z
excerpt: Insegnare la cittadinanza europea
comments: true
read_time: true
related: true
share: true
published: true
source: true
layout: single
---
Siamo orgogliosi di annunciare che il progetto “insegnare la cittadinanza europea” è finalmente pronto a partire ed essere inserito nel programma scolastico 2017/2018 di numerose scuole superiori!

In un anno di attività, Beta Italia ha raggiunto diversi successi, quali la realizzazione di due simulazioni europee alla Ca’ Foscari di Venezia e alla Sapienza di Roma, oltre al progetto in cantiere di Milan MEU. Con il lancio del progetto “Insegnare la cittadinanza europea”, Beta Italia chiude il suo primo anno di attività portando per la prima volta un’attività innovativa targata Beta nell’ambiente delle scuole superiori.

“Insegnare la cittadinanza europea” è rivolto agli studenti del triennio (in particolare ai neomaggiorenni) di tutti gli istituti di istruzione superiore. Scopo del progetto è fornire ai ragazzi una conoscenza generale sulla cittadinanza europea, accompagnata dalla presentazione di importanti temi d’attualità in ambito europeo. Il progetto verte su quattro lezioni da due ore ciascuna, due focalizzate sulla cittadinanza europea (“Che cos’è e a cosa serve la cittadinanza europea?” e “Perché e come si vota in Europa?”) e due su temi di attualità (“Brexit e il futuro dell’Europa” e “Europa ed immigrazione”).

Nelle prime settimane di Settembre, i membri dell’associazione invieranno il documento di presentazione del progetto a diverse scuole superiori, così che lo visionino e approvino durante i primi collegi docenti. Se pensate che questo progetto sia interessante per la classe che frequentate o in cui insegnate, non esitate a contattarci!

Beta Italia aspira tramite questo progetto di instaurare un dibattito consapevole e informato su temi di grande importanza a livello europeo fra i giovani neo-elettori, sopperendo in questo modo alla mancanza di informazioni in un ambito, quello europeo, che tanto influenza e influenzerà le vite delle nuove generazioni.

Auguriamo quindi buona fortuna a tutti i nostri membri che si imbarcheranno nell’impresa di portare l’Europa nelle classi d’Italia, auspicando che questo sia l’inizio di una lunga e felice collaborazione fra Beta Italia e le scuole superiori!
